# Ocenjevanje razdalj
Polovica tarč na Arrowheadu je neznanih, torej je potrebno razdaljo oceniti. Najprej moramo ugotoviti velikost tarče/lica. To pri licih premera 20cm in 40cm ni problem, saj je v prvem primeru na tarči 12 v drugem primeru pa so 4 lica. Problem je pa ugotoviti ali je lice premera 60cm ali 80cm. Tukaj si lahko pomagamo z velikostjo podlog, vendar pozor podloge niso vedno enako velike! Včasih se postavljalci prog poslužujejo "trika", da za lice premera 60cm (manjše lice) uporabijo manjšo podlogo in obratno ter nas s tem zavedejo.
Ko ugotovimo velikost lica s tem vemo v katerem območju je količek. Naprimer rdeč količek za lice premera 60cm je med 20m in 35m. Bolj izkušeni tekmovalci si pri tem pomagajo tudi s pozicijo količkov ostalih barv. V našem primeru (lice premera 60cm) je moder količek lahko med 15m in 30m. Če sta slučajno količka na istem mestu se nam območje avtomatsko skrči na 20m do 30m. Potem natančneje ocenimo razdaljo, pri tem se poslužimo različnih metod. 
Izkušeni strelci na terenu uporabljajo kombinacijo vseh metod, opisanih
tukaj. Zbrati boste morali vse razpoložljive informacije. Razviti morate tudi oko zanje, da boste na koncu prišli do natančne ocene razdalje.

#Listek
Na tekmah si lokostrelci lahko pomagajo z listkom, na katerega so zapisane razdalje za vsa lica in količke vseh barv – podatki so skopirani iz pravil. Listek uporabljajte le kot referenco za orientacijo, ne za viziranje. Pri ocenjevanju razdalj se vedno zanesite na metode opisane v poglavju "metode" in svoje oko.
#Opazovanje
Opazuj dogajanje okrog sebe in zbiraj vse razpoložljive informacije. Pomagaj si z opazovanjem puščic predhodnih strelcev, ocenjuj velikost lic (80 cm ali 60 cm) ter višino tarče glede na predmete ali ljudi pred njo. Hkrati pa ne pomagaj nasprotnikom: ko popišeš in pobereš puščice, pojdi čim prej naprej, da ne omogočiš drugim strelcem ocenjevanja razdalje na podlagi tvojega dela – to je športno in pošteno.

